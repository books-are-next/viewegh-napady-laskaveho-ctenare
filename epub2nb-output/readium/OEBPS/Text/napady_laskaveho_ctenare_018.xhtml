<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>napady_laskaveho_ctenare-13</title>
		<link href="../Styles/napady_las_idstyles.css" rel="stylesheet" type="text/css"/>
	</head>
	<body id="napady_laskaveho_ctenare" xml:lang="cs-CZ">
		<div>
			<p id="toc_marker-11" class="MLP-uroven2-kapitola para-style-override-1">Dva lektorské posudky</p>
			<p class="MLP-text-uprostred--I para-style-override-1">Vítězslavu Rzounkovi</p>
			<p id="toc_marker-11-1" class="MLP-uroven3-nadpis para-style-override-5">Vitana Byšice: Knedlíky v&#160;prášku</p>
			<p class="MLP-text-bez1radku para-style-override-1">Nová próza zkušené autorky zaujme už v&#160;expozici: „Obsah sáčku vysypeme do mísy a&#160;přilejeme 200–250 ml vody“&#160;– okamžitě, bez obšírných úvodů se ocitáme v&#160;samotném středu dění, to jest v&#160;zadělávací míse. Autorka si znamenitě osvojila rybákovsko-tauferovskou vyjadřovací úspornost, takže v&#160;celém textu nenajdeme snad jediné zbytečné slovo; hutnost těsta, které je hlavním protagonistou příběhu, podmiňuje i&#160;obdivuhodnou hutnost větné stavby.</p>
			<p class="MLP-text para-style-override-1">Tematicky autorka navazuje na haškovsko-kozákovskou linii české literatury. Obrací se k&#160;nejširší čtenářské obci a&#160;její stručné, ale vždy vlídné vyprávění navozuje pocit životní pohody a&#160;sytosti. Pod jejím laskavým pohledem ožívají i&#160;neživé postavy příběhu: za všechny uvádím alespoň personifikované těsto, které autorka po zadělání neodstrčí pouze stranou, nýbrž je nechá docela lidsky „5&#160;minut odpočinout“.</p>
			<p class="MLP-text para-style-override-1">Vlastní děj prózy je zdánlivě velice prostý, a&#160;nepozorný či předpojatý čtenář by dokonce mohl říci, že tu nejde o&#160;víc než o&#160;zadělávání na knedlíky&#160;– to by však bylo hrubé zjednodušení, neboť ve skutečnosti tu jde o&#160;mnohem víc: autorka totiž dobře ví, že kde se dobře vaří, tam se obvykle dobře i&#160;daří&#160;– a&#160;v&#160;tomto smyslu přerůstají její „Knedlíky v&#160;prášku“ rámec tzv. kuchyňské prózy a&#160;stávají se osobitou výpovědí o&#160;štěstí člověka v&#160;rozvinutém socialismu.</p>
			<p class="MLP-text para-style-override-1">Knedlíky, zrodivší se ve finále příběhu ze zpěněné vroucí vody, mají i&#160;zjevný význam symbolický, odkazujíce nás na staletou českou tradici&#160;– je třeba si uvědomit, že knedlík v&#160;ní zaujímá místo, jehož význam se blíží i&#160;tak slavným národním symbolům, jako jsou lev a&#160;lípa. Je proto možné bez nadsázky říci, že právě prostřednictvím knedlíku (samozřejmě v&#160;organickém spojení se zelím a&#160;vepřovou pečení) autorka originálně a&#160;neokázale manifestuje svou národní příslušnost.</p>
			<p class="MLP-text para-style-override-1">Autorka se ve své nové knize v&#160;neposlední řadě blýskla také řemeslnou dovedností a&#160;stylistickou virtuozitou. Všimněme si například, jak dokáže pracovat s&#160;obyčejnými číslovkami: „Z&#160;těsta upravíme 2 knedlíky… Z&#160;tohoto množství připravíme 20 plátků knedlíků.“ Hleďme: z&#160;pouhých dvou knedlíků je náhle plných dvacet knedlíkových plátků; až se zdá, jako by nám knedlíky doslova kynuly před očima, a&#160;přitom, obrazně řečeno, jediným kypřícím práškem je zde mistrně použitá číslovka. Za zmínku rozhodně stojí i&#160;autorčina práce s&#160;časem: je až neuvěřitelné, jak snadno se jí daří překlenout ony dlouhé, nedějové minuty, kdy těsto odpočívá nebo se vaří. Srovnejme přímo v&#160;textu: „Vymícháme těsto a&#160;necháme 5 minut odpočinout“&#160;– a&#160;okamžitě následuje, aniž by byl použit třeba jen nový odstavec: „Z&#160;těsta upravíme 2 knedlíky, vložíme do vařící vody a&#160;vaříme 20 minut“&#160;– to je technika největších mistrů filmového střihu.</p>
			<p class="MLP-text para-style-override-1">Jako celek působí próza velice vyrovnaně. Autorka, dcera zná­mého kultrněpolitického pracovníka, v&#160;ní přesně a&#160;jasně zobrazila dělnou lidskou práci jakožto jediný a&#160;nezastupitelný zdroj veškerého krásna. Obě knedlíkové šišky, k&#160;nimž próza od počátku směřuje, jí dávají potřebný var i&#160;pevný básnický tvar, odhalujíce zároveň jeho tajemství.</p>
			<p class="MLP-text para-style-override-1">K&#160;vydání doporučuji.</p>
			<p id="toc_marker-11-2" class="MLP-uroven3-nadpis para-style-override-1">Orthosan BF 45: <br/>Šampon na vlasy s&#160;desinsekčními <br/>a&#160;desinfekčními účinky.</p>
			<p class="MLP-text-bez1radku para-style-override-1">Dlouhý a&#160;nic neříkající název předznamenává krátkou prózu, jejímuž autorovi očividně nestačilo uplynulé čtvrtstoletí na to, aby se poučil z&#160;krizového vývoje literatury konce šedesátých let. Neklade si totiž zjevně jiný cíl než evokovat pocity hnusu, štítivosti a&#160;fyzického odporu. V&#160;této souvislosti je příznačné, jak často se zde objevují obsedantní motivy nejrůznějšího nepříjemného hmyzu: „… pro hubení vši dětské hlavové, popřípadě dalších ektoparazitů získaných pobytem v&#160;přírodě, tj. klíšťat přisátých i&#160;nepřisátých, blech, roztočů a&#160;všenek.“ Autor coby beznadějně vytrvalý Kafkův epigon záměrně rezignuje na pohlednou a&#160;užitečnou většinu české fauny, jeho výběr je demagogicky tendenční. Diskreditovány jsou tak prokazatelné výsledky našeho socialistického zdravotnictví, a&#160;tím i&#160;výsledky celé naší společnosti, jejíž obraz je v&#160;autorově „díle“ zlomyslně redukován na „zavšivené hlavy“.</p>
			<p class="MLP-text para-style-override-1">Z&#160;ideologického hlediska jsou v&#160;„Šamponu“ ještě mnohá jiná přinejmenším problematická místa. Objevuje se například spojení „slepičí vejce“: „Na mokré vlasy nanesete množství pěny zhruba odpovídající velikosti <span class="MLP-znak-kurziva-11b">slepičího vejce</span>“ (podtrhl V. R.). Autor se tak naivně snaží oprášit starý spor, zda tu byla dřív slepice, nebo vejce, jinými slovy, filozofickou otázku bytí a&#160;vědomí. Avšak jestliže autor chce otevřít nad touto otázkou diskusi, proč se, ptám se, skrývá do podobných jinotajů? Koho tím chce ošálit?</p>
			<p class="MLP-text para-style-override-1">Dále tu nalézáme výroky jako „výrobek je pod stálým tlakem“, prostřednictvím kterého chce autor nepochybně poukázat na do­mnělou tvůrčí nesvobodu, či výroky jako „Ani prázdný obal nevhazujte do ohně!“, což je průhledná narážka na údajné pálení knih v&#160;naší kulturní zemi. Nedůvěru vzbuzuje i&#160;šifra „BF 45“; dělení klíšťat na přisátá a&#160;nepřisátá je ryze mechanické a&#160;nerespektuje vůbec princip třídního přístupu.</p>
			<p class="MLP-text para-style-override-1">Z&#160;hlediska stylistického působí próza jakousi chtěnou siláckostí&#160;– viz. např. věta „Neotvírejte prorážením!“. Rádobyefektní kontrasty jsou jen samoúčelnými artistními manýrami: srov. „Veš <span class="MLP-znak-kurziva-11b">dětská</span> hlavová“ versus „Chraňte před <span class="MLP-znak-kurziva-11b">dětmi</span>!“ (podtrhl V. R.). Školáckou chybou je použití jmenné věty v&#160;souvislosti s&#160;postavou blechy: statičnost takové větné konstrukce nedává bleše prakticky žádný prostor pro pohyb, což vyvolává dojem zcela nepravděpodobné strnulosti.</p>
			<p class="MLP-text para-style-override-1">„Šampon na vlasy s&#160;desinsekčními a&#160;desinfekčními účinky“ je literaturou podzemních sklepů a&#160;nepřátelských stínů&#160;– nikoli náhodou nás autor žádá, abychom jeho „výrobek“ nevystavovali „teplotám nad 40 stupňů ani <span class="MLP-znak-kurziva-11b">slunci</span>“ (podtrhl V. R.). Avšak, jak známo, kam slunce nechodí, tam chodí lékař. Aby tam náhodou nešel čtenář, musíme říci včas ono jasné, skálovské NE!</p>
			<p class="MLP-text para-style-override-1">K&#160;vydání nedoporučuji. Doporučuji spálit.</p>
		</div>
</body>
</html>